ആ​ഗോളതലത്തിൽ പ്രിയപ്പെട്ട വിനോദസഞ്ചാര മേഖലകളില്‍ മുന്‍നിരയിലാണ് കേരളം. ഭൂമിശാസ്ത്രപരമായ സവിശേഷതകളാണ് ഒരു പ്രധാനകാരണം. അമൂല്യമായ ജൈവവൈവിദ്ധ്യങ്ങളുടെ സാന്നിദ്ധ്യം മൂലം ലോക പൈതൃകപ്പട്ടികയിൽപോലും ഇടംപിടിച്ചു. പശ്ചിമഘട്ടനിരകൾക്കും അറബിക്കടലിനുമിടയിലെ സ്ഥാനം തന്നെ കേരളത്തെ അനന്യമാക്കുന്നു. സുഗന്ധവിളകളുടെ വ്യാപാരത്തിനായി കേരളം അതിന്റെ തീരപ്രദേശത്തെ ഉപയോഗപ്പെടുത്തി വന്നിട്ട് നൂറ്റാണ്ടുകളായി. ഈ വാണിജ്യബന്ധമാണ് കേരളത്തെ ആദ്യമായി ലോക ശ്രദ്ധയിലേക്കുയർത്തിയത്.